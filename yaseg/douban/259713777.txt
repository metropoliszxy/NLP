袁世凯反贪妙法

    广州两会宏开，官员财产申报成热门话题。市政协副秘书长范松青率先公布收入、房产，并向政协递交提案，勇气可嘉。然而公布财产只是第一步，若无相应措施配套，只不过留于形式而已。袁世凯任直隶总督时有一妙法，可供某委参考也。柴小梵《梵天庐丛录》记：李文忠既薨，项城继任直督。两宫回銮后，国帑一空如洗，太后饬项城筹特别款项。项城欲使所属各富僚报效巨金，因于署设盛宴，折柬邀饮，道以己意。各官皆历言窘状，所得俸金，不敷需用，婉词谢之。项城思得一策，会届岁阑，忽传天津蔚长厚票号执事某甲入署，伪言刻有大宗公款，欲存储贵号。某甲立允其请，询以需息金若干，项城曰：“三分。”某甲笑曰：“敝处存款，其子金至重不过八厘，若曰三分，实不能负担。”项城曰：“此官款也，不可以他项论。”某甲曰：“敝处惯与官场往来，所存之官款亦至夥，如某藩司三十万，某臬司二十万，某道员、某总办、某统领各有所储，先后不下百馀万，其息率率皆五厘六厘暨七八厘不等，无有出一分以外者。”项城曰：“吾不之信。”某甲曰：“宫保如疑吾言为伪，吾行取根账呈核何如?”项城颔之。及某甲携簿册至，正欲展阅，忽戈什哈告有客谒见，项城谓某甲曰：“子姑返，此簿册俟吾检阅后再交还也。”某甲唯唯出。越日，往索簿，阍人则以未核对，如是者数次，已届新年正月上旬矣。清例，每逢荐岁，印委各官必诣督辕贺禧。项城见名列簿册者齐集，乃同时传见，且留之饮宴。席间，又提及筹款事，各官仍如前言以对。项城艴然变色曰：“吾颇闻公等各有巨资储蓄蔚长厚票号，胡均告我穷匮耶？”各官力辨其无，项城于袖中出簿册以示之，众一致不敢承认。项城曰：“吾固谓公等必无此造孽钱者，是必奸商假托公等名义也。”于是立以电话召票号执事某甲至，厉声斥曰：“适吾遍询各大人，咸谓并无巨款存汝号中，汝胡为假用其名？法当惩。”某甲俯首不答。项城曰：“既为人假冒，盍以是款入官？”乃不容置辩，派员偕某甲去，按册名提取，约百馀万金。各官帐惘而退，徒呼负负而已。（柴小梵《梵天庐丛录》卷七《袁世凯》之《智筹巨金》，山西古籍出版社，第一册第282-283页；袁世凯之女袁静雪也有类似回忆，见《八十三天皇帝梦》第10-11页）
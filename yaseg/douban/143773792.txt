论何者为宜【张潮（清）】

论何者为宜花不可以无蝶，山不可以无泉，石不可以无苔，水不可以无藻，乔木不可以无藤萝，人不可以无癖。赏花宜对佳人，醉月宜对韵人，映雪宜对高人。蓺花可以邀蝶，垒石可以邀云，栽松可以邀风，贮水可以邀萍，筑台可以邀月，种蕉可以邀雨，植柳可以邀蝉。楼上看山，城头看雪，灯前看月，舟中看霞，月下看美人，另是一番情境。梅边之石宜古，松下之石宜拙，竹旁之石宜瘦，盆内之石宜巧。有青山方有绿水，水惟借色于山；有美酒便有佳诗，诗亦乞灵于酒。镜不幸而遇嫫母，砚不幸而遇俗子，剑不幸而遇庸将，皆无可奈何之事。
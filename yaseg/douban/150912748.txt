南仙吕·傍妆台·自序     夏完淳

客愁新，一帘秋影月黄昏。 几回梦断三江月，愁杀五湖春。 霜前白雁樽前泪，醉里青山梦里人。 英雄恨，泪满巾，响丁东玉漏声频。 两眉颦，满腔心事向谁论？ 可怜天地无家客，湖海未归魂。 三千宝剑埋何处？万里楼船更几人！ 英雄恨，泪满巾，何处三户可亡秦！ 极目秋云，老去秋风剩此身。 添愁闷，闷杀我楼台如水镜如尘。 为伊人，几番抛死心头愤，勉强偷生旧日恩。 水鳞鳞，雁飞欲寄衡阳信，素书无准，素书无准。 我本是西笑狂人。 想那日束发从军，想那日霜角辕门，想那日挟剑惊风，想那日横槊凌云。 帐前旗，腰后印，桃花马，衣柳叶，惊穿胡阵。 流光一瞬，离愁一身。 望云山，当时壁垒，蔓草斜曛。 盼杀我当日风云，盼杀我故国人民，盼杀我西笑狂夫，盼杀我东海孤臣。 月轮空，风力紧。 夜如年，花似雨，英雄双鬓。 黄花无分，丹萸几人。 忆当年，吴钩月下，万里风尘。 可怜寂寞穷途恨，憔悴江湖九逝魂，一饭千金敢报恩。